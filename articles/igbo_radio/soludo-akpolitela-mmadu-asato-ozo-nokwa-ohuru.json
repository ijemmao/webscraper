{
  "title": "Soludo Akpọlitela Mmadụ Asatọ Ọzọ n'Ọkwa Ọhụrụ",
  "published": "Apr 20, 2022 - 14:55",
  "edited": "0",
  "sentences": [
    "Izunna Okafor dere akụkọ a\nAka na-achị steeti Anambra, bụ Ọkammụta Chukwuma Soludo akpọlitela mmadụ asatọ ọzọ n'ọkwa ọhụrụ dị icheiche na gọọmenti ya\nMkpọlite n'ọkwa ọhụrụ a a bụ nke bịara ka ọ gachara ihe dịka mkpụrụ ụbọchị iri atọ na abụọ e jiri duo ya n'iyi ọrụ dịka aka na-achị steeti ahụ, ma bụkwa nke e mere ka ụwa mara site n'ọnụ Kọmishọna na-ahụ maka mgbasaozi na steeti ahụ, bụ Maazị Paul Nwosu, site n'ozi ọ kụpụụrụ ndị ntaakụkọ ụbọchị Tuzdee",
    "Dịka o siri kọwaa, ndị ahụ a kpọlitere n'ọkwa ọhụrụ nà ọkwa ha gụnyere: Maazị Chukwuemeka Fred Agbata (onye a kpọlitere n'ọkwa dịka onyeisi ụlọọrụ ‘ICT Agency’); Maazị Chike Anyaonu (onye a kpọlitere n'ọkwa dịka onyeisi ụlọọrụ ‘Anambra State Housing Development Corporation’); Maazị Joe Anatune (onye a kpọlitere n'ọkwa dịka onyeisi ụlọọrụ ‘Anambra State Signage and Advertising Agency’); na Maazị Okey Ezeobi (onye a kpọlitere n'ọkwa dịka onyeisi ụlọọrụ ‘Anambra State Bureau of Public Procurement’)",
    "Ndị ọzọ gụnyere: Maazị Christian Aburime (onye ọ kpọlitere n'ọkwa dịka odeakwụkwọ mgbasaozi ya); Ọkaiwu Tochukwu Nweke (onye ọ kpọlitere n'ọkwa dịka onye ndụmọdụ pụrụ iche n'ihe gbasaara amụma iwu); Dọkịta Nelson Omenugha (onye ọ kpọlitere n'ọkwa dịka onye ndụmọdụ pụrụ iche n'ihe gbasaara nkwàlite ndị ntorobịa); na Maazị Bob-Manuel Udokwu (onye ọ kpọlitere n'ọkwa dịka onye ndụmọdụ pụrụ iche n'ihe gbasaara ime obi añụrị, mmesapụahụ na njem nlegharịanya)",
    "N'okwu ya banyere nke mkpọlite ahụ a kpọlitere ya, onye ndụmọdụ pụrụ iche n'ihe gbasaara ime obi añụrị, mmesapụahụ na njem nlegharịanya, bụ Maazị Bob-Manuel Udokwu, onye bụkwa onye na-eme ejije a mà àmá kèlèrè Gọvanọ Soludo maka ịhụta ya dịka onye tozuru oke maka ya bụ mkpọlite",
    "O kwezịrị nkwà iji ahụmahụ ya wee jeere steeti ahụ ozi ọzọ n'ikwesi ntụkwasịobi, ya na ịrụ ọrụ ahụ a hànyèrè ya n'aka nke ọma karịa ka a tụrụ anya",
    "Ọ dị ncheta na Maazị Udokwu jikwara ọkwa dịka nnukwu onye ndụmọdụ pụrụ iche nye gọvanọ n'oge ọchịchị nke Gọvanọ Willie Obianọ gwụrụ agwụ na nsonso a"
  ]
}