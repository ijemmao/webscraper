{
  "title": "Ọka Ọhụrụ Apụtala",
  "published": "Jun 12, 2021 - 16:05",
  "edited": "0",
  "sentences": [
    "Chinwendu Uzoatu dere edemede a\nỌka bụ ihe oriri na-amasị nwoke na nwaanyị, ma onye ukwu ma onye nta",
    "O so n’ihe izizi na-apụta n’ime ihe ndị ọzọ niile a na-akọ n’ugbo",
    "Ndị mmadụ na-eji ọńụ anabatata ọka n’ihi na mmadụ niile na-ata ma na-ejikwa ya eri ihe ndị ọzọ dị iche iche",
    "A na-eji ube ata ọka ma jirikwa akụoyibo na-ata ya",
    "N’ụzọ dị otu ahụ, a na-ahụ ya n’ọkụ maọbụ sie ya esi, ebe ụfọdụ na-eghekwa ya eghe",
    "Ka o siri dị bụ na ọka na-atọ ụtọ, otu ọbụla e siri kwado ya",
    "Ọzọ dị ka ibe ya bụ na a na-ejikwa ọka esikọ ihe ndị ọzọ dịka agwa, abacha, ụkwa, akịdị w",
    "d",
    "g",
    "Ọ na-abụ ezigbo erimeri mgbe ọbụla e jiri ọka sikọọ otu n’ime ihe ndị a",
    "Ọ na-atọ ụtọ ma na-enyekwa ihe n’ahụ",
    "Onye richaa, ọ na-ańụ mmiri",
    "Ka ọ dị ugbu a, ọka na-apụta nwayọọ nwayọọ, ọtụtụ ndị na-akọ ya ebupụtabala ya n’ahịa",
    "Otu o siri dị ugbu a, o jubeghị eju ebe niile",
    "Dịka a na-ere ya n’ahịa a na-ahụkwa ya n’ọkụ na njikọ tinyere akụkụ ụzọ dị iche iche, ma na-esikwa ya esi",
    "Ọtụtụ ndị mmadụ ekwuputala obi ha banyere ọka ọhụrụ na-apụta ugbua",
    "Ken Ugwuanyị: Ọka bụ ezi ihe oriri",
    "Ataala m ọka ọhụrụ",
    "Ọka nke m tara tọrọ ụtọ nke ukwu",
    "Hei, ọ tọka! Egotere m ya n’aka ndị na-ańa ọka n’akụkụ ụzọ ebe m bi",
    "Ha hụrụ ya nke ọma, nke na ị na-ata, ọzọ a na-agụ gị",
    "Ma ihe m chọpụtara bụ na ụkwara na-akwa m tupu m taa ọka ahụ, mana ka ọ dị ugbu a ụkwara ahụ ekwezighị akwụsị akwụsị",
    "Amaghịzịm ma ọ bụ ọka ọhụrụ ahụ m tara mere na ụkwara ekwezịghị akwụsị",
    "Ihe m ji ekwu bụ na amaghị m ma ha ahụkwara ya ka o ghee nke ọma n’ọkụ",
    "Oriakụ Uche: Abụ m onye ọrụ oyibo",
    "Ọka so n’ihe ndị m na-akọ n’ugbo m n’ihi na ọ na-enye m ọńụ ma m bido gbutebe ya",
    "Maka m na-egbute ọka n’ugbo m, m na-erekwa ya n’ahịa were na-enweta ego",
    "Ọka bụ ara na-azụ nwa, a na-esi ya esi, a na-ahụ ya n’ọkụ ma jirikwa ya na-esikọta erimeri ndị ọzọ",
    "Ọka bara nnukwu uru",
    "Ọ na-eju afọ ma na-enyekwa ego",
    "Nwakaego Ume: Ataala m ọka ọhụrụ",
    "Mmadụ gotere ọka a hụrụ n’ọkụ nyetụ m",
    "Ọka ahụ tọrọ ụtọ nke ukwu maka na ọ bụ ụbọchị ahụ ka e gbutere ya n’ugbo",
    "Ụtọ ọka bụ ma ị taa nke e gbutere ụbọchị ahụ",
    "Ọka dịrị gaba abalị olemole e gbutere ya, ọnaghị atọcha ụtọ dịka o kwesịrị",
    "Ugbu a ọka ọhụrụ na-apụta n’ike n’ike, obi na-atọ m ụtọ maka na ọka na-amasị m nke ukwu",
    "Ejighị m ya egwu egwu, ana m ata ma nke a hụrụ n’ọkụ ma nke e siri esi",
    "Eji m ya eme ihe oriri",
    "Mgbe ọbụla m tara ọka, anaghị m achọzị ihe ọzọ m ga-eri, ihe m na-emezi bụ ịdị na-ańụ mmiri",
    "Ọzọ dịka ibe ya bụ, e wepụgodu na ọka na-atọ ụtọ, ọ na-enyekwa ihe n’ahụ maka na ọ bụ ezigbo nri",
    "Ogoegbu Nneka: Ana m ere ọka afọ ọbụla",
    "N’afọ a, ọka amalitela ịpụta nwayọọ nwayọọ",
    "Ka ọ dị ugbu a, ọ na-agala ọnụ maka na o jubeghị eju n’ahịa",
    "Ana m esi Awka gaa Onitsha gota ọka",
    "Ihe a na-ere otu akpa ọka ugbu a nọ n’agbata puku naịra asaa, mgbe ụfọdụ o tinye etinye maọbụ wepu ihe",
    "Anyị buru ya lọta Awka, anyị a na-eresi ndị mmadụ site n’otu anyị siri gota",
    "Ndị mmadụ na-agba anyị akaahịa nke ọma, ma ndị na-ere ere ma ndị na-egoro ya laa be ha, jiri aka ha kwado ya otu ha siri chọ",
    "I buru ọka na-abata, ozugbo ahụ ka ndị mmadụ ga-abịa n’ọdụ ahịa gị na-egokọrọ ọka",
    "Dịka m kwuru na mbụ, ọka dị oke ọnụ ugbu a, mana enwere m olile anya na ọ ga-adatu",
    "Oge adịghị anya ọka ga-eju n’ahịa, nke na ọ ga-abụ atụrụ taba",
    "Onye ọbụla ga-ataju ọka afọ",
    "I legharịa anya, ị ga-ahụ na ọka na-eme nke ọma n’ugbo niile dị na gburugburu anyị",
    "Cynthia Eze: Ozugbo m malitere ịhụ ọka n’akụkụ ụzọ ebe a ka ndị mmadụ malitere na-ego ọka na-ata",
    "Ọtụtụ na-abịa were oche na-eche ka m hụpụta ọka",
    "Ka ọ dị ugbu a, ihe a na-eresị anyị ọka bụ anọ maọbụ atọ narị naịra abụọ; m hụchazie m na-eresi ndị mmadụ otu ọka otu narị naịra",
    "Ana m agba mbọ na-egota ole ọka m ga-enwe ike rechaa n’otu ụbọchị",
    "Nke a pụtara na ana m aga ahịa egota ọka ụbọchị ọbụla",
    "Mgbe ụfọdụ ana m agakwa n’ugbo, gote ọka",
    "Mgbe ọbụla m siri n’ugbo gote ọka, ọ na-enye m afọ ojuju maka na ọka ọbụla a hụrụ n’ọkụ ozugbo e gbutere ya na-atọ ụtọ n’ụzọ pụrụ iche",
    "Ndị mmadụ na-ata ya n’eleghị ego anya n’ihu",
    "Ụmụikorobịa bụ ndị kacha agba m aka ahịa",
    "Ha na-abịa nọrọ ala taa ọka ma gonyekwa ndị enyi ha"
  ]
}