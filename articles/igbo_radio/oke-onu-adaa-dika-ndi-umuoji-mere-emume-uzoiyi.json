{
  "title": "Oke Ọñụ Adaa Dịka Ndị Ụmụoji Mèrè Emume Ụzọiyi",
  "published": "Mar 25, 2020 - 15:01",
  "edited": "Jan 22, 2021 - 13:49",
  "sentences": [
    "Izunna Okafor, Awka\nỌ kpọtụrụ akpọtụ na nso nso a, dịka ndị obodo Ụmụoji, dị n'okpuru ọchịchị Idemili North nke steeti Anambra merùbèrè emume otu emume na-ewu èwù e jiri mara obodo ahụ, bụ emume Ụzọiyi",
    "Oke mmemme ahụ bụ nke weere ọnọdụ n'ama egwuregwu 'Ụmụoji Sports Stadium' ma bụrụkwa nke dọtara Kọmishọna na-ahụ maka ihe e ji aka emepụta, ihe na-eme na mba ofesi, omenala na njèm nlegharị anya, bụ Oriakụ Sally Mbanefo; ògbò ya na-ahụ maka ahịa na azụmahịa n'ime steeti ahụ, bụ Maazị Uchenna Okafor; tinyere ọtụtụ ndị e ji okwu ha agba ìzù",
    "Ka ọ na-ekwu okwu na mmemme ahụ, Oriakụ Mbanefo, nke ọ bụ odeakwụkwọ ọkpụtọrọkpụ na minịstịrị ahụ bụ Maazị Emmanuel Ume nọchitere anya, kọwàrà mkpa ọ dị obodo ọbụla ịkwàdo na ichekwaba omenala dị iche iche e jiri mara ha na ndị Igbo n'izugbe",
    "O kwupụtakwàrà ezi njikere gọọmenti steeti ahụ dị ijikọ aka ọnụ, ha na obodo dị iche iche, iji mezùpụta nke ahụ, n'ihi ọtụtụ uru ọ ga-eweta, nakwa etu nke ahụ pụrụ isi nye aka n'ịkwàlite ọnụ ego a na-enweta n'ime steeti ahụ",
    "Na mbụ n'okwu ya, onye nọgodi dịka eze ọdịnala obodo ahụ, bụ Maazị Christopher Nnedu kọwara mmemme ahụ dịbara gboo, kwuo na ọ bụ nke ha si na ya na-ekele Chineke maka owuwe ihe ubi ahọ gara aga, na-arịọ ngọzị maka ahọ ọrụ na-abịa abịa, ọbụnadị dịka ha sikwa na ya akwàlite ịma mma nke ọnatarachi na omenala obodo ahụ na ndị Igbo n'izugbe",
    "Ọ mere ka a mara o nweghị ihe ikpere arụsị maọbụ ihe ọbụla rụrụ arụ dịị na ya bụ emume, ma kpọkukwazie onye ọbụla ka o tinye aka n'ịkwalite omenala e jiri mara ha, maka na omenala bụ ọbara na-ehù n'agbụrụ n'agbụrụ",
    "Onyeisi ọchịchị obodo ahụ, bụ Maazị Silas Ọnyịma kèlere aka na-achị steeti ahụ, bụ Gọvanọ Willie Obianọ maka ọrụ mmepe dị iche iche o ji n'aka n'ime steeti ahụ, nakwa ọrụ mmepe ya n'ime obodo dị iche iche, bụ nke ọbodo ahụ ritègòkwara ọtụtụ uru na ya, ma dụọ ya ka o jide ka o ji",
    "A nọrọ na mmemme ahụ nke ahọ a gbaa egwu ọdịnala dị iche iche, ma meekwa ọtụtụ ihe ngosi, ọ kachasị nke e mere site n'aka mmọnwụ dị iche iche na-emegasị ka anụmaanụ, sitere ógbè iri abụọ na atọ dị n'obodo, nke gụnyere mmọnwụ enyi a màrà dịka 'Enyi Abidi', Ùgò, na ndị ọzọ; tinyere ọtụtụ ihe ndị ọzọ dị iche iche mere ka mmemme ahụ zaa aha akpọrọ ya",
    "Ọ bụkwa ihe dị mma nkwupụta na ndị obodo ahụ gbasòkwara ntụziaka gọọmenti nyere bànyere ibelata mgbasawanye ọrịa Nje Kòrónà (Covid-19) ogogo oge niile nke mmemme ahụ, dịka a hụrụ ndị ọrụ ahụ ike na gburugburu ebe ahụ niile, ka ha na-agbasa onye ọbụla bịara ya bụ mmemme ihe e ji akwọcha aka, bụ 'hand sanitizer' tupuu ọ baa n'ebe ahụ ya bụ mmemme wèèrè ọnọdụ"
  ]
}