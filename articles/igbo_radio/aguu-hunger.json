{
  "title": "AGỤỤ (Hunger)",
  "published": "Nov 19, 2020 - 17:39",
  "edited": "Jan 30, 2021 - 17:40",
  "sentences": [
    "This poem is themed on hunger currently ravaging Africa and the world at large",
    "Izunna Okafor dere abụ a\n\n\nChịịị chịịị ka ọ na-atà n'afọ\nNwịị nwịị ka ọ na-amị n'ọkpụkpụ\nAgụụ bụ aha ya\nỊ kpọọ ụganị ọ za gị",
    "Agụụ bụ echete ebeme\nO nweghị nne, nke o ji enwe nna\nO nweghịkwa ikwu na ibe\nAgụụ bụ aha ya",
    "Agụụ amaghị nwoke na nwaanyị\nỌ haghịkwà ụmụntakịrị aka\nMere e ji akpọ ya otii nwata n'ihu nne ya\nAgụụ bụ aha ya",
    "Agụụ anaghị asọ anya\nAgụụ anaghị eme ihere\nAgụụ anaghị asị ndo\nAgụụ bụ aha ya",
    "Ọrọbọ na-atụ ya égwù\nAtịngà na-agbara ya ọsọ\nDike akpụ obi na-asọkwa ya asọ\nAgụụ bụ aha ya",
    "Agụụ enweghị ényì\nAgụụ enweghị onye iro\nMana ebe ọbụla ọ bàtàrà \na chọọrọ ya ihe ọ na-eri\nAgụụ bụ aha ya",
    "I mete ya enyi, ọ ka njọ\nỊ tụ ya iro, ọ nyụọ gị anya\nỌ bụ orufọrọ be onye\nAgụụ bụ aha ya",
    "Agụụ na-amịkpọ mmadụ\nNa-eme nwata okenye n'akaghị aka\nMa ya onwe ya adịghị aka nka\nAgụụ bụ aha ya",
    "Agụụ bụ ọnwụnwà\nAgụụ na-ete mmadụ ure n'ọha\nAgụụ bụkwa ọranyere nwata anya n'ogwu\nAgụụ bụ aha ya",
    "Ọ na-adị ka ọnwụ na-egbu ọhà\nMana ọnwụ ekweghị ewere ya\nKemgbe okike ụwa ka o siri kpaba ike\nAgụụ bụ aha ya",
    "Kwashiọkọ bụ afọ ime ya\nỌnya afọ bụ òghùghù ọmụmụ nwa\nN'ala ili ka ọ na-akpdobe ike\nAgụụ bụ aha ya",
    "Agụụ eriela ọtụtụ isi\nMana afọ ekweghị eju ya\nỌ bụ nke e mere jụọ oyi\nAgụụ bụ aha ya",
    "Agụụ dị njọ\nAgụụ dị n'ala anyị\nAgụụ ahịala ụmụ mmadụ ọnụ\nAgụụ egbuo ndị a\nAgụụ",
    "© Izunna Okafor, 2019",
    "Agụụ"
  ]
}